Εφαρμογές Πληροφορικής Υπολογιστών (Α, Β, Γ Γενικού Λυκείου - Επιλογής) - Βιβλίο Μαθητή 2
Η έννοια και η παράσταση της πληροφορίας στον υπολογιστή
 
2.3 Η παράσταση των δεδομένων
Όπως αναφέραμε στα προηγούμενα, με τον υπολογιστή γίνεται επεξεργασία δεδομένων, που μπορεί να αφορούν αριθμούς, κείμενο, ήχους, εικόνα, κ.ά.
O υπολογιστής όμως διαχειρίζεται κυρίως ηλεκτρικά σήματα. Μάλιστα για τεχνικούς λόγους -χαμηλό κόστος κατασκευής ηλεκτρονικών κυκλωμάτων, αποθηκευτικών μέσων, κ.ά.- πρέπει τα σήματα αυτά να εκφράζουν μόνο δύο καταστάσεις. Στα διάφορα τμήματα του υπολογιστή οι δύο αυτές καταστάσεις μπορεί να εκφράζονται από:
 * δύο διαφορετικές ηλεκτρικές τάσεις
 * δύο διαφορετικής έντασης μαγνητικά πεδία
 * ύπαρξη ή ανυπαρξία οπτικής δέσμης.
Έτσι προκύπτει η ανάγκη τα δεδομένα να κωδικοποιούνται σε μορφή αντιληπτή από το υπολογιστικό σύστημα, με τη χρήση μόνο δύο «στοιχείων».
2
Εφαρμογές Πληροφορικής - Υπολογιστών
 
 
2.3.1 H κωδικοποίηση των δεδομένων
Για την κωδικοποίηση των δεδομένων στον υπολογιστή, χρησιμοποιούμε ως μονάδα αναπαράστασης το δυαδικό ψηφίο ή bit -ονομασία που προέρχεται από τη σύντμηση των αγγλικών λέξεων binary digit- το οποίο μπορεί να πάρει μόνο δύο τιμές, το 0 και το 1.
Η κωδικοποίηση είναι η αντιστοίχιση καθενός συμβόλου που θέλουμε να παραστήσουμε -π.χ. το γράμμα Α, το θαυμαστικό «!» ή το σύμβολο του αριθμού 8- με μια ακολουθία από 0 και 1. Ένα σύνολο αντιστοιχίσεων μεταξύ συμβόλων και ακολουθιών δυαδικών ψηφίων λέγεται κώδικας.
Κώδικες
Στην αρχή οι κατασκευαστές υπολογιστών ήταν λίγοι και ο καθένας ανέπτυσσε και τηρούσε το δικό του κώδικα. Όμως, με την ανεξάρτητη ανάπτυξη της τεχνολογίας από διάφορους κατασκευαστές και την παράλληλη ανάγκη διασύνδεσης και ανταλλαγής δεδομένων μεταξύ των υπολογιστικών συστημάτων, γινόταν ολοένα και πιο επιτακτική η ανάγκη τυποποίησης των μεθόδων και των συστημάτων κωδικοποίησης, σε διεθνές επίπεδο. Έτσι αναπτύχθηκαν διάφορα -εθνικά ή διεθνή- πρότυπα κωδικοποίησης και πρότυποι κώδικες.
Οι κώδικες αυτοί μπορούν να χωριστούν σε δύο μεγάλες κατηγορίες:
 * τους κώδικες αριθμών και
 * τους κώδικες χαρακτήρων.
Επειδή όλοι οι κώδικες βασίζονται στα σύμβολα 0 και 1, τα οποία αποτελούν και τη βάση του δυαδικού αριθμητικού συστήματος, θεωρούμε σκόπιμο να αναφερθούμε πρώτα στα αριθμητικά συστήματα, δίνοντας περισσότερη έμφαση στο δυαδικό.