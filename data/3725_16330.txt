Εφαρμογές Πληροφορικής Υπολογιστών (Α, Β, Γ Γενικού Λυκείου - Επιλογής) - Βιβλίο Μαθητή 2
Εφαρμογές Πληροφορικής - Υπολογιστών
 
 
2.2 Η σημασία της πληροφορίας στην καθημερινή ζωή
Η πληροφορία είναι απαραίτητη σε όλους τους τομείς της ανθρώπινης σκέψης και σε όλους τους τομείς της ανθρώπινης πράξης. Είναι απαραίτητη τόσο στο μεμονωμένο άτομο όσο και στην κοινωνική ομάδα.
Ο άνθρωπος χρειάζεται την πληροφορία:
 * για την επιβίωσή του -περιβάλλον, κλίμα, τροφή, κίνδυνοι, κ.ά.
 * για την οργάνωση της καθημερινής ζωής -καιρός, δρομολόγια λεωφορείων, ωράριο καταστημάτων, μισθός, τραπεζικοί λογαριασμοί, κ.ά.
 * για την οργάνωση των σπουδών του -πανεπιστήμια, μαθήματα, βαθμός πτυχίου, κ.ά.
 * για τη διασκέδασή του -αθλητικές συναντήσεις, θεατρικά έργα, κινηματογραφικά έργα, τηλεοπτικό πρόγραμμα, συναυλίες, κ.ά. και για πολλές ακόμη δραστηριότητές του.
Επίσης, στους οργανισμούς και τις επιχειρήσεις, οι διοικήσεις χρειάζονται πληροφορίες για την έγκυρη και έγκαιρη λήψη σωστών αποφάσεων.
Αν και οι σκοποί που υπηρετούν και οι στόχοι που επιδιώκουν οι διάφοροι οργανισμοί και υπηρεσίες διαφέρουν, οι βασικές λειτουργίες τους -που περιλαμβάνουν σχεδιασμό και οργάνωση- είναι περίπου ίδιες και αφορούν το έργο της διοίκησης. Για όλες αυτές τις λειτουργίες η πληροφορία είναι κάτι παραπάνω από απαραίτητη.
2
Η έννοια και η παράσταση της πληροφορίας στον υπολογιστή
 
2.2.1 O υπολογιστής - To βασικό εργαλείο επεξεργασίας και αποθήκευσης δεδομένων
Με τη συγκέντρωση και την επεξεργασία δεδομένων ο άνθρωπος λαμβάνει τις πληροφορίες που χρειάζεται. Τα παλαιότερα χρόνια οι ενέργειες αυτές γίνονταν με το χέρι και αργότερα με χειροκίνητες μηχανές. Σήμερα οι μέθοδοι αυτές δεν μπορούν να ανταπεξέλθουν στις απαιτήσεις της εποχής μας.
Απαιτήσεις του σύγχρονου ανθρώπου, όπως:
 * ο τεράστιος όγκος δεδομένων που χρειάζεται να επεξεργάζεται και να αποθηκεύει
 * η επανάληψη τυποποιημένων εργασιών
 * η ανάγκη για μεγαλύτερη ταχύτητα και ακρίβεια στην επεξεργασία
 * οι σύνθετες επεξεργασίες,
δεν είναι δυνατό να αντιμετωπιστούν χωρίς τη βοήθεια υπολογιστή.
Έτσι, ενώ ο υπολογιστής ξεκίνησε ως εργαλείο των επιστημονικών εφαρμογών, πέρασε σιγά-σιγά και σε εμπορικές εφαρμογές και μάλιστα στην εποχή μας αποτελεί εργαλείο καθημερινής χρήσης, κυρίως για την επεξεργασία και την αποθήκευση των δεδομένων.
Σ' αυτό βέβαια συντέλεσε και η δυνατότητά του να προγραμματίζεται. Για να λειτουργήσει χρειάζεται δύο κυρίως στοιχεία:
 * μια σειρά από εντολές, το πρόγραμμα, που οδηγούν τον υπολογιστή βήμα βήμα για το πώς θα κάνει μια συγκεκριμένη επεξεργασία, και
 * τα δεδομένα που θέλουμε να επεξεργαστεί, τα οποία μπορεί να παριστάνουν διάφορα στοιχεία της καθημερινής μας ζωής, όπως γράμματα, αριθμούς, λέξεις, σύμβολα, εικόνες, ήχους
Για παράδειγμα, στην Επεξεργασία Κειμένου το πρόγραμμα είναι ο Επεξεργαστής Κειμένου και τα προς επεξεργασία δεδομένα είναι τα κείμενά μας, που αποτελούνται από γράμματα, αριθμούς, σύμβολα, κ.ά.